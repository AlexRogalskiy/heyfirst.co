---
title: '"Best Practice" (อาจจะ)ไม่มีจริง'
publishedAt: "2021-05-20"
summary: "ในโลกของ Software/Technology มักจะมีบทความหรือการบอกเล่าเกี่ยวกับ best practice จุดที่น่าสนใจคือ คนที่เขียนบทความเหล่านั้นหรือคนที่พูด best practice เหล่านั้น เค้าเป็นใคร? มาจากไหน? ทำงานแบบไหน? ทำไมมาถึงบอกว่า มันดีที่สุด"
image: "/static/blog/best-practice-might-be-wrong/annie-spratt-f4gQ-dJ0yo8-unsplash.jpg"
---

ในโลกของ Software/Technology เราจะเห็นว่าในทุกภาษา เครื่องมือ frameworks ที่เราใช้กันอยู่นั้น
มักมีบทความหรือการบอกเล่าว่า Best Practice ของการใช้งานสิ่งนี้คืออะไรอยู่เสมอ คุณต้องทำแบบนี้ ต้องทำแบบนั้นนะ

จุดที่น่าสนใจคือ คนที่เขียนบทความหรือคนที่พูดถึง best practice เหล่านั้น เค้าเป็นใครและมาจากไหน? ทำงานแบบไหน? ทำไมเค้าถึงบอกว่า "มันดีที่สุด" กันบ่อย

วันนี้ผมจะชวนนทุกคนมาตั้งคำถามกับ Best Practice กันครับ

<Image
  alt={`Recipe page`}
  src={`/static/blog/best-practice-might-be-wrong/annie-spratt-f4gQ-dJ0yo8-unsplash.jpg`}
  height={1401}
  width={1920}
  priority
/>

## ผัดกะเพราที่ดีที่สุด

เวลาเราสั่งผัดกะเพรา หลายคนมักวิจารย์การใส่หัวหอมใหญ่ และการใส่ข้าวโพดว่าเป็นสิ่งต้องห้ามและรับไม่ได้ มันจะไม่ใช่กะเพราที่ดีและถูกต้องตามสูตร

แต่ผมเชื่อว่ามีอีกหลายคนที่ชอบการใส่หัวหอมใหญ่ลงไปผัดด้วย (อย่างน้อยก็ตัวผมเองที่ชอบความหวานของหัวหอมใหญ่) และชอบข้าวโพดเบิร์นของ[กะเพราจากร้าน Easy Buddy](https://thestandard.co/easy-buddy/)

สิ่งที่ผมอยากจะสื่อคือ มันไม่มีสูตรสำเร็จสำหรับทุกอย่าง ทั้งหมดอยู่ที่เชฟต้องการจะทำอาหารให้มีรสชาติแบบไหนให้คนทานคนนั้น ๆ และเชฟมีวัตถุดิบแบบไหนอยู่ในมือ

ผมเชื่อว่าการทำ Software ก็เป็นเช่นกัน

ฉะนั้น ผมเองจึงมองว่า **"Best Practice" มันอาจจะไม่มีจริงในโลกนี้** แต่มันจะเป็น "Best for period of time", "Best for this context and situation" ซะมากกว่า

ถึงจะบอกแบบนั้น ผมก็ไม่ได้หมายความว่า Best practice จะนั้นไม่มีประโยชน์เอาซะเลย จาก[บทความของ Megan Louw](https://www.thoughtworks.com/insights/blog/four-ways-kill-best-practice) เค้ากล่าวเอาไว้ว่า "หากเค้าต้องผ่าตัดหัวใจ เค้าขอหมอเลือกผ่าตัดกับหมอที่ปฏิบัติตาม Best Practice ดีกว่า"

ยังไงก็ตาม ถ้าหากเราต้องการที่จะพัฒนาหรือเปลี่ยนแปลงสิ่งที่เป็นอยู่ให้มันดีขึ้น เทียบกับการที่เราทำตาม Best Practice อยู่เรื่อย ๆ นั้น มันคงขัดแย้งกันสุด ๆ ไปเลยครับ

---

## จงเข้าใจ Best Practice และลองหาสิ่งที่ดีกว่า

วันนี้ผมจะชวนทุกคนมาคุยทั้งหมด 3 เรื่อง

1. ทำความเข้าใจ Best Practice
2. มองหา Better Practice
3. ThoughtWorks เรามีสิ่งที่เรียกว่า Best Practice หรือเปล่า แล้วเราทำมันอย่างไร?

งั้นเรามาเริ่มที่ข้อแรกกันเลยครับ

## ทำความเข้าใจ Best Practice

> "A best practice is a method or technique that has been generally accepted
> as superior to any alternatives, because it produces results that are superior
> to those achieved by other means or because it has become a standard way of doing
> things."
>
> — Lv Yi, Odd-e ([Experiments are at the heart of LeSS](https://blog.odd-e.com/yilv/2020/12/experiments-are-at-the-heart-of-less.html))

แปลเป็นไทยง่าย ๆ ว่า "มันคือวิธีหรือเทคนิคที่ถูกยอมรับโดยทั่วกันว่าดีที่สุดกว่าทุกตัวเลือกที่มี" นั่นเอง

ถ้าหากมองดี ๆ แล้วทุกเทคนิค (Practice) นั้นจะเริ่มจาก **"ปัญหา"** ก่อน และก่อนการนำมาใช้เราควรเข้าใจเป็นอันดับแรกว่า "เรากำลังจะแก้ปัญหาอะไรอยู่" ยกตัวอย่างเช่น Save cost, Save time, Reduce communication overhead หรือ Mitigate Risk เป็นต้น

เมื่อเราเข้าใจปัญหาแล้วจึงมามองบริบท (Context) รอบข้างบ้างว่ามีอะไรบ้างที่เราควรพิจารณาก่อนนำเทคนิคมาใช้ทั้งหมดก่อน

ยกตัวอย่างบริบทที่สำคัญ เช่น

- **เวลา:** เวลาที่ต้องใช้ในการทำ, Deadline ที่ต้องแก้ปัญหา, เวลาที่ต้องใช้นั้นคุ้มค่าหรือไม่เมื่อเทียบกับวิธีอื่น ๆ
- **ทักษะของคนในทีม:** การนำเทคนิคต่าง ๆ มาใช้ควรมีความเข้าใจในระดับทีม ทุกคนในทีมเข้าใจว่าเรากำลังจะแก้ปัญหาอะไร และแก้มันด้วยวิธีไหน น้อยที่สุดหากเกิดเหตุการณ์ที่ไม่เป็นตามแผนทุกคนในทีมสามารถกระโดดเข้าไปแก้ปัญหามันได้
- **Stakeholder ที่เกี่ยวข้อง:** เราจำเป็นต้องรู้ว่าใครบ้างที่จะกระทบเมื่อเรานำเทคนิคนี้มาใช้
- **ความซับซ้อนของเทคนิค:** ยิ่งซับซ้อน ก็จะยิ่งเรียนรู้ยาก หากวันหนึ่งต้องเพิ่มสมาชิกในทีม เทคนิคนี้จะทำให้เรา onboard สมาชิกคนใหม่ยากขึ้นหรือเปล่า
- **มาตราฐานของทีมหรือองค์กร:** บางเทคนิคจำเป็นต้องอิงกับ Security Operation, Security Policy หรือมาตราฐานความปลอดภัยต่าง ๆ เป็นต้น
- **ผลกระทบในระยะสั้น:** ถ้าต้องเริ่มนำเทคนิคมาใช้ในวันนี้หรืออาทิตย์นี้ จะเกิดปัญหาอะไรบ้าง กระทบใครหรือทีมไหนบ้าง
- **ผลกระทบในระยะยาว:** ถ้าเริ่มใช้งานเทคนิคนี้แล้ว มีโอกาศที่เทคนิคนี้จะสร้างปัญหาใหม่ขึ้นมาได้อย่างไรได้บ้าง

สิ่งเหล่านี้เป็นสิ่งที่ควรนำมาคิดทุกครั้งเมื่อเรานำเทคนิคต่าง ๆ มาใช้ในการทำงาน เพื่อให้แน่ใจว่าสิ่งที่เรียกว่า **เทคนิคที่ดีที่สุด (Best Practice)** เหล่านั้นเหมาะสมกับเราหรือเปล่า

## มองหา Better Practice

ปัญหาของการนำ Best Practice มาใช้คือ หลายครั้งมันทำให้คนหยุดไปต่อและจมกับสิ่งนั้น โดยเฉพาะหลัก ๆ คนมักอ้างถึง Best Practice เพื่อตัดบทสนทนา
คล้ายว่ามันคือ Bible มันยากที่จะโต้เถียงได้

แม้จะเป็นอย่างนั้น ตัวเราควรรู้ตัวว่า Best Practice พอผ่านไปจุดหนึ่งมันก็จะไม่ใช่สิ่งที่ดีที่สุดแล้ว เพราะบริบทของเราที่เปลี่ยนแปลงไป เช่น ทีมเราใหญ่ขึ้น, คนใช้งานระบบเรามากขึ้น

มีหลายวิธีที่ทำให้เรารู้ตัวได้เร็ว ผมขอยกตัวอย่างง่าย ๆ ซัก 3 วิธี

1. **ตั้งคำถามกับสิ่งที่ทำอยู่:** มองหาสิ่งที่ทำอยู่แล้วเรารู้สึกว่ามันดีได้กว่านี้โดยไม่สนใจว่าใครจะบอกว่ามันคือ Best Practice ลองดูว่าเทคนิคนี้มันช่วยอะไร และถ่วงเราในมุมไหน จริง ๆ แล้วมันเหมาะสมกับบริบทของเราอยู่หรือเปล่า
2. **เก็บ feedback จากคนในทีม:** หลายไอเดียมักมาจากคนที่เราไม่คาดคิด ผมเชื่อว่าคนที่เป็นคนลงมือทำทุกคนย่อมมีไอเดียอยากให้สิ่งที่ตัวเองทำอยู่มันง่ายและสบายมากขึ้นเพราะทุกคนขี้เกียจทำอะไรที่จำเจ
3. **ลองทำงานกับคนจากต่างทีม:** ในทีมหรือฝ่ายอื่น ๆ มักจะมีมุมมองที่ต่างจากเราโดยสิ้นเชิง (เช่น บางคนไม่รู้ว่าเขียนโค้ดทำยังไง)

และเมื่อเราได้สิ่งที่คล้ายว่าจะเป็น Better Practice แล้วอย่าลืมกลับไปมองข้อ 1 ใหม่อีกที เพื่อให้แน่ใจว่าสิ่งนี้มันเหมาะสมกับบริบทและปัญหาของเราหรือเปล่า

จงทดลองใช้ Better Practice นี้และให้ feedback อย่างใกล้ชิดเพื่อให้แน่ใจว่าเรากำลังแก้ปัญหาทางถูกทางจริง ๆ ถ้ามันไม่ได้ผลก็แค่กลับมาวิธีเดิมและเรียนรู้ว่าสิ่งที่ไม่เหมาะกับสถานการณ์ตอนนี้นะ แต่ถ้ามันได้ผลเราจะได้วิธีการเทคนิคใหม่มาใช้นั่นเอง

ไม่ว่าผลลัพธ์จะเป็นทางไหน เราและทีมก็ได้เรียนรู้และเติบโตเรียบร้อยแล้ว

## ThoughtWorks มีสิ่งที่เรียกว่า Best Practice หรือเปล่า

ที่นี่เราจะไม่มีสิ่งที่เรียกว่า Best Practice ตรง ๆ ขนาดนั้น เราเรียกมันว่า "Sensible Defaults" หรือแปลเป็นไทยว่า "ค่าเริ่มต้นที่สมเหตุสมผล" ตัวมันไม่บอกว่าเป็นวิธีการหรือเทคนิคที่ดีที่สุด แต่กลับกัน ตัวมันบอกว่านี่เป็นวิธีการหรืิอเทคนิคเริ่มต้นที่สมเหตุสมผลนั่นเอง

<blockquote class="twitter-tweet">
  <p lang="en" dir="ltr">
    my colleagues are partial to the term &quot;sensible defaults&quot;
  </p>
  &mdash; Martin Fowler (@martinfowler)
  <a href="https://twitter.com/martinfowler/status/1261304977978535939?ref_src=twsrc%5Etfw">
    May 15, 2020
  </a>
</blockquote>
<script
  async
  src="https://platform.twitter.com/widgets.js"
  charset="utf-8"
></script>

สำหรับตัวผม ผมคิดว่ามันคือ Guideline คร่าว ๆ ที่ส่วนใหญ่ตัวผมจะหยิบมาพิจารณาใน 2 เหตุการณ์

- **ช่วงเริ่มต้นของงาน** หากเราไม่รู้ว่าต้องเริ่มต้นยังไงดี ผมจะไปดู Sensible Defaults ว่ามีอะไรที่ผมต้องทำบ้าง

- **ช่วงที่เริ่มทำงานไปแล้ว** ถ้าอยากมองหาว่าเราพัฒนาตรงไหนได้บ้าง ผมจะกลับมาดูที่ Sensible Defaults ว่าจุดไหนที่เราลืมนึกถึงไปบ้างหรือเปล่า

ซึ่ง Sensible Defaults นั้นจะเป็นอะไรก็ได้ จะเป็นมุมไหนก็ได้ ทั้ง ​Software Engineering Sensible Defaults, Project Management Sensible Defaults, Product Stretegy Sensible Defaults จะเป็นอะไรก็ได้ทั้งหมด
และที่สำคัญที่สุดคือหมั่น feedback สิ่งเหล่านี้ตลอดเวลา เพื่อทำให้เราได้สิ่งที่เหมาะสมกับงาน, ทีม, บริบท, สถานการณ์ปัจจุบันของเราที่สุดนั่นเอง

ยกตัวอย่างให้เห็นภาพเช่น ถ้าเรานำ Ceremony ของ Scrum มาใช้ทั้งหมดก่อน ทุกการทำงานใน Iteration ต่าง ๆ เราจะเริ่มเห็นและเข้าใจว่า Ceremony ที่เราหยิบยกมานั้น
มันเหมาะหรือไม่เหมาะกับทีมการทำงานเราอย่างไร และหลังจากนั้นเราจะค่อย ๆ ปรับให้ Ceremony ต่าง ๆ เป็นไปตามจังหวะของทีมเรานั่นเอง

> We have many methods which applied Agile
> But these methods are a starting point. If what you do never changes, **you are doing agile wrong**

---

## เริ่มต้นอย่างไร

อย่างที่ผมกล่าวไว้ในข้อหัวด้านบน ถ้าหากเราไม่มี Best Practice มาก่อน ผมแนะนำว่าเมื่อเกิดปัญหาหรืออยากพัฒนาอะไรบางอย่าง ลองมองดูว่าจากปัญหาเหล่านี้เราจะแก้ไขมันอย่างไรได้บ้าง ลองเริ่มหยิบ Best Practice ที่มีอยู่มาศึกษา ลองปรับใช้และ**ติดตามผลลัพธ์อยู่สม่ำเสมอ**

แล้วถ้าหากเรามีสิ่งที่เรียกว่า Best Practice อยู่ในทีมหรือองค์กรแล้วล่ะก็ ผมแนะนำให้ตั้งคำถามกับมันดู ลองสอบถามคนในทีมของเรา ลองให้ feedback กับวิธีการเหล่านั้น
ว่าเป็นอย่างไร มีจุดไหนบ้างที่ดีขึ้นได้ และค่อย ๆ เริ่มปรับให้มันเข้ากับบริบทปัจจุบันของเรานั่นเอง

ทั้งหมดที่กล่าวมา ผมไม่ได้ต้องการจะกล่าวร้ายให้กับ Best Practice ใดๆ บนโลก ทุก ๆ อย่างในโลกล้วนมี Trade-off ที่เมื่อเราได้สิ่งหนึ่งมา เราอาจจะต้องเสียบางอย่างไป
ผมเพียงแต่อยากให้ทุกคนลองตั้งคำถามกับการนำ Best Practice เหล่านั้นมาใช้
ว่าแท้จริงแล้วมันเป็นสิ่งที่เหมาะสมกับตัวงาน กับทีมหรือองค์กรของเรา ณ ตอนนี้หรือเปล่า

ย้อนกลับไปที่ผู้อ่านทุกคนครับ ตอนนี้เราใช้ Best Practice อย่างเหมาะสมแล้วหรือยัง?
