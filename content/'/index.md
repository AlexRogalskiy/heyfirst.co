---
title: "เราจะเรียนมหา’ลัยกันไปทำไมนะ?"
description: "ผมเองก็ถามคำถามนี้กับตัวเองตอนที่ยังเรียนอยู่ จนตอนนี้จบมาแล้ว ทำงานแล้วก็ยังถามอยู่…"
date: "2019-10-26T12:29:20.678Z"
categories: []
published: true
canonical_link: https://medium.com/@heyfirst_/%E0%B9%80%E0%B8%A3%E0%B8%B2%E0%B8%88%E0%B8%B0%E0%B9%80%E0%B8%A3%E0%B8%B5%E0%B8%A2%E0%B8%99%E0%B8%A1%E0%B8%AB%E0%B8%B2%E0%B8%A5%E0%B8%B1%E0%B8%A2%E0%B8%81%E0%B8%B1%E0%B8%99%E0%B9%84%E0%B8%9B%E0%B8%97%E0%B8%B3%E0%B9%84%E0%B8%A1%E0%B8%99%E0%B8%B0-d2a7e9d43b43
redirect_from:
  - /เราจะเรียนมหาลัยกันไปทำไมนะ-d2a7e9d43b43
---

![KMUTT Graduation Ceremony | [budsagorn.snap](https://www.facebook.com/budsagorn.snap)](./asset-1.jpeg)

ผมเองก็ถามคำถามนี้กับตัวเองตอนที่ยังเรียนอยู่ จนตอนนี้จบมาแล้ว ทำงานแล้วก็ยังถามอยู่ ซึ่งอย่างน้อยก็เผื่อวันนึงมีน้องมาถามจะได้ตอบได้ในแบบของเรา..

และพอลองคิดดู ลองปรึกษาหลาย ๆ คน ทั้งเพื่อนและรุ่นพี่ ผมเองก็ได้ข้อสรุปในใจมาพอสมควร ... มาลองคิดตามผมดู

### เพื่อไปลองว่าเราถูกใจไหม.

เพราะมัธยมสามัญบ้านเราถึงแม้จะแบ่งสายการเรียนแล้ว แต่มัน**ยังไม่พอ**ที่จะประกอบอาชีพได้ การเรียนมหา’ลัยจึงเป็นสถานีต่อไปสำหรับวัยรุ่นที่จะไปพิสูจน์ ว่าสิ่งที่ตัวเองอยากเป็น **เค้าถูกใจมันจริง ๆ ไหม?**

มหา’ลัยมันถูกออกแบบมาเพื่อเป็นสนามเด็กเล่นเพื่อให้เราทดลอง ทำพลาดบ้าง ทำดีบ้าง ชอบบ้าง ไม่ชอบบ้าง ให้เราเข้าใจธรรมชาติของสายอาชีพนั้น ๆ

เพื่อตอบว่าสุดท้ายแล้ว หลังจากเรียนจบไป **“เราจะอยู่กับมันไปจนแก่ได้รึเปล่า”**

### เพื่อไปเจอกับคนที่ชอบในสิ่งที่คล้าย ๆ กัน.

พอเข้ามหา’ลัยมันค่อนข้างจะเฉพาะทางมากขึ้น เราก็จะเริ่มเจอสังคมรอบตัวที่สนใจอะไร ๆ เหมือนกันกับเรา หรือเพื่อนบางคนอาจจะ**มีความชอบเหมือนกันกับเรา**เลยก็ได้

ทำให้ในช่วงเรียน ก็จะมีคนที่ชวนเราไปทำกิจกรรมโน่นนี่, ไป Meetup งานต่าง ๆ , ไปช่วยทำงานนั้น, ไปฝึกงานบริษัทนี้ เป็นต้น

และพอวันที่เรียนจบ มากกว่าแค่เพื่อนที่สนใจในสิ่งคล้าย ๆ กันแล้ว บางครั้งอาจจะมีเพื่อนมาทำงานด้วยกัน, ได้ Partner ทำธุรกิจด้วยกัน, ได้คนที่คุยเรื่องเหมือน ๆ กันแม้จะอยู่คนละบริษัท, หรือแม้กระทั่งคนที่จะชวนเราไปกินเหล้าทุกศุกร์เพื่อฟังมันบ่นอะไรก็ไม่รู้ เนอะ (เดี๋ยวหลังเรียนจบน้องจะเข้าใจ..)

### เพื่อไปสลายอีโก้ ทลายความมั่นใจ.

ต้องบอกก่อนเลยว่าในมัธยมโลกมันค่อนข้างห่างไกลกับโลกความเป็นจริงมาก ๆ วันที่เราอาจจะได้ 4.00, เป็นที่ 1 ในโรงเรียน, เป็นนักเรียนดีเด่นมาก่อน … **“มันไม่ได้แปลว่าพอเข้ามหา’ลัยแล้วจะกลายเป็นดาวเด่นอีกครั้ง”**

มหา’ลัยเป็นที่ที่ดีมากพอจะทำให้เรา**ลบล้างความมั่นใจผิด ๆ** … ทำให้เรายอมรับความจริงมากขึ้นที่ว่าเราไม่ได้เก่งไปซะทุกเรื่อง ยอมรับว่าเราไม่ได้เป็นศูนย์กลางของจักรวาล เหนือฟ้ายังมีฟ้าเสมอ

> _เราอาจจะเก่งวิชา A แต่เราจะห่วยวิชา B ก็ได้ … แน่นอนว่าก็ต้องมีเพื่อนเราที่เก่งวิชา B นั้น_

ธรรมชาติจะสอนเราว่า**ไม่ต้องไปฝืน** **ไม่ต้องพยายามจะเก่งทุกอย่าง** **และทำในสิ่งที่เราทำได้ดีให้ดีที่สุด**น่ะ เป็นทางที่ถูกแล้ว … **ถ้าน้องเก่งยิงประตู น้องจะฝืนไปเป็นผู้รักษาประตูทำไม!**

หาจุดแข็งของตัวเองให้เจอเร็ว ๆ และพัฒนามันขึ้นไปนั่นแหละที่สำคัญ … นอกนั้นหัดขอเพื่อน ๆ รอบตัวช่วยเราบ้างก็ได้ :)

### เพื่อไปเปิดโลกทัศน์.

ในมหา’ลัยมันไม่ได้มีแค่เรากับอาจารย์ซักหน่อยจริงไหม? ที่นี่ยังมีรุ่นพี่ ศิษย์เก่าที่เรียนจบไปแล้ว ยังมีหนังสือต่าง ๆ มีอุปกรณ์ มีเทคโนโลยี มีของเล่นมากมาย ฯลฯ

สิ่งเหล่านี้นี่แหละ! ที่ทำให้เราเห็นว่าในอนาคตชีวิตเรามันจะเดินต่อไปยังไงนะ มีอะไรที่เราต้องเรียนรู้บ้าง

หรือพอโตขึ้นและเรียนจบไป เราจะมีชีวิตแบบไหนกันนะ **ซึ่งก็ดูจากพี่ ๆ ที่จบไปแล้วนั่นแหละ~ ง่ายที่สุด**

และบางครั้งรุ่นพี่ ศิทย์เก่า และอาจารย์ก็มักจะหากิจกรรม หางานแข่งขัน หางานจริง ๆ ที่จะได้เอาไปใช้ในธุรกิจ หรือ**บางครั้งถึงขั้นที่ชวนเราไปฝึกงานด้วยเลย**

โอกาสเหล่านี้ยิ่งจะย้ำเตือนให้เราเห็นชัดมากขึ้นว่า **“เราชอบมันจริง ๆ ไหมนะ เรามีความสุขที่ได้ทำมันไหมนะ”**

### เพื่อหา Connection ..

ครับ.. ปฏิเสธไม่ได้เลยว่าการอยู่มหา’ลัยดัง ๆ นั้นค่อนข้างมีผลกับอนาคตการทำงานจริง ๆ เรื่องจริงอันโหดร้ายมันก็ยังคงอยู่

> **“Connection 60% + Skill 40% = Awesome Job”  
>  — **เรื่อง [**“**สิ่งเล็กๆที่ได้เรียนรู้ในช่วงมหาลัย”](https://medium.com/@komcal/%E0%B8%AA%E0%B8%B4%E0%B9%88%E0%B8%87%E0%B9%80%E0%B8%A5%E0%B9%87%E0%B8%81%E0%B9%86%E0%B8%97%E0%B8%B5%E0%B9%88%E0%B9%84%E0%B8%94%E0%B9%89%E0%B9%80%E0%B8%A3%E0%B8%B5%E0%B8%A2%E0%B8%99%E0%B8%A3%E0%B8%B9%E0%B9%89%E0%B9%83%E0%B8%99%E0%B8%8A%E0%B9%88%E0%B8%A7%E0%B8%87%E0%B8%A1%E0%B8%AB%E0%B8%B2%E0%B8%A5%E0%B8%B1%E0%B8%A2-6a857b4b325d) โดย [komcal](https://medium.com/u/35d729e3b13f)

ทั้งในประเทศและต่างประเทศยังมีเรื่องนี้เสมอ การมี Connection ที่เข้มแข็งทำให้เรา เช่น การได้งานทำ, โอกาสการได้เรียนต่อต่างประเทศ, ยิ่งเราอยู่ในมหาลัยชื่อดังที่มีชื่อในระดับโลก ยิ่งทำให้เราเข้าถึงโอกาศที่ดีได้ไวกว่าคนอื่น

### เรียนมหา’ลัยมันก็ไม่ได้แย่.

จริง ๆ มันยังมีเหตุผลอีก 108 อย่างที่จะบอกว่าเรียนมหา’ลัยไปทำไม แต่มาถึงตรงนี้ก็คิดว่าน่าจะเห็นภาพกันแล้ว … สำหรับผมแล้ว **เรียนมหา’ลัยมันก็ไม่ได้แย่** เมื่อแลกกับเวลา 4 ปีกับเงินค่อนข้างมหาศาล

ส่วนตัวผมเองไม่ใช่ Fanclub ของวุฒิการศึกษา หรือปริญญาบัตรเท่าไหร่ เพราะท้ายที่สุด**ผมอยากใช้ความสามารถของตัวเองบอกกล่าวกับทุกคน ว่าตัวเราทำอะไรได้ และตัวเราเป็นอะไร**

ขอบคุณตลอด 4 ปีในรั้วมหาวิทยาลัยเทคโนโลยีพระจอมเกล้าธนบุรี คณะเทคโนโลยีสารสนเทศที่ทำให้ผมเป็นผมในวันนี้

ขอบคุณครับ.

---

ใครอ่านถึงตรงนี้ผมก็คงดีใจ ถ้าบล็อคนี้เป็นแรงบัลดาลใจให้ใครสักคนได้ ผมก็ดีใจอีก

… แต่จะดีใจกว่าถ้ามาเยี่ยมผมและเพื่อน ๆ ที่คณะเทคโนโลยีสารสนเทศ มหาวิทยาลัยเทคโนโลยีพระจอมเกล้าธนบุรี **วันเสาร์ที่ 9 พย. (บางมด)**: เวลา 13:00–18:00 น.
